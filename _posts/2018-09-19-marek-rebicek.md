---
layout: blog
category: CLANKY
title: Svlékání do naha - kdo je Marek Řebíček
date: 2018-09-19T12:00:00.000Z
author: Marek Řebíček
authorId: marek.rebicek
image: people/marek-rebicek.jpg
tags:
  - lidé
---

Svlékání do naha, aneb kdo vlastně jsme? Cítíme, že ačkoliv tu žijeme a podnikáme více jak 10 let, že jsme pro spoustu lidí nepopsaný list, tak s odvahou do toho, jak jsme se vlastně v Brandýse ocitli?


## Kdo je tedy Marek Řebíček


Narodil jsem se v Praze a dětství strávil v Klecanech, kde otec pracoval v zemědělství a moje máma jako zdravotní sestra. Nevzpomínám na to období rád, jako jediná rodina, co zde chodila do kostela jsme byli často napadáni učiteli i spolužáky a tak odchod na pražské gymnázium bylo vysvobození. Ale komunita kolem místního faráře Pavla Kuneše byla fascinující, byl významnou liberální postavou v církvi a jezdila za ním spousta  osobností z Prahy. Sobotní posezení a divadla na faře byla skvělá.


Rok 1989 mě zastihl v prvním ročníku gymnázia ve Vysočanech a 90. léta v Praze byla neskutečná, s odstupem to vidím i jinak, ale tehdy mě závan svobody pohltil. Prázdniny jsem vždy trávil prací na farmě v Bavorsku. Proklínané zkušenosti z domácích latifundií a řidičák na traktor od 16 let jsem prací přetavil na německé marky, které se během roku hodně hodily.


V roce 1993 jsem se dostal právnickou fakultu, ale můj neklidný duch mě poháněl do dalších aktivit a měl jsem pocit, že k té teorii potřebuji i vysněnou praxi u policie. Přihlásil jsem se romanticky na ministerstvo vnitra a shodou okolností mě oslovil tehdy vznikají Úřad pro dokumentaci a vyšetřování zločinů komunismu vedený legendárním disidentem Václavem Bendou.  Stal jsem se asistentem vyšetřovatele a ponořil se do hlubiny starých případů komunistického bezpráví. Práce mě pohltila natolik, že jsem školu po 4 letech opustil, příběhy těch lidí byly neskutečné. Od Václava Bendy cituji často jednu větu: “Hmmmm, budou se, hmm, dít divné, hmmm, věci, ale, hmmm, konečné, hmm, vítězství bude, hmmmm, naše!”


V roce 1998 se připravoval finální vstup České republiky do NATO a jako země jsme měli vybudovat Národní bezpečnostní úřad, který je odpovědný za ochranu utajovaných informací. S kolegyní z ÚDV jsme se přihlásili o možnost vymyslet systém bezpečnostních prověrek. Založili jsme celý ten nový systém prověřování na spolupráci různých složek policie, tajných služeb, evidencí a je dodnes úspěšně používán. Podílel jsem na zavádění personální bezpečnosti i jako poradce bezpečnostního ředitele MO.


V roce 2001 jsem se oženil s mojí ženou Zuzanou, potkali jsme se na prázdninách, měli jsme prarodiče ze stejného městečka na Vysočině. Postupně se nám narodily tři děti. Zpočátku jsme bydleli v Praze Vinoři, kam se celá naše rodina po roce 1990 odstěhovala. Se ženou jsme si opravili malý pronajatý domek u lesa. Nejdříve můj otec a nyní můj bratr tu vede společnost VIN Agro, což je vynikající střední zemědělská firma, pracují na polích v okolí Kbel a Vinoře.


Nástup sociální demokracie do vedení země znamenal zásadní politizaci bezpečnostní oblasti a postupně to dolehlo i na NBÚ, necítil jsem se již ve své práci svobodně a donášet jistým politikům se mi nechtělo. Odešel jsem ze státní správy a začal podnikat, nejdříve jsem pomáhal firmám v průmyslové bezpečnosti, ale potom, co můj společník dostal nabídku dělat bezpečnostního ředitele velké firmě, jsem poradenství prodal a rozhlížel se co dál.  

Bylo mi přes třicet, měl jsem už první děti a dlouhodobě mě to táhlo k obnovitelným zdrojům energie. Se zájmem jsem sledoval nastupující využití sluneční energie, ale nejvíc mě zaujal nový obor moderních dřevěných paliv - pelet a briket, kdy z čistého odpadu na pile vzniká ušlechtilé palivo. Nejdřív jsem se věnoval jen distribuci, spojil jsem první české výrobce s koncovými zákazníky,  měli jsme v ČR první speciální cisternu na pelety s váhami a zcela jsme změnili systém dopravy do rodinných domů tím, že jsme k nákladním automobilům připojili šikovné terénní vozíky a navždy se zbavili dřiny s tunovými paletami.


V roce 2007 jsme se začali poohlížet po trvalejším bydlení, náš dům ve Vinoři pohltila developerská mánie staré bourat a chtěli jsme z okraje Prahy, který působí jako luxusní noclehárna, do města, kde se žije lépe sousedsky a děti mají svoje aktivity v pěší vzdálenosti. V Brandýse jsme objevili u Vinořského potoka ruinu se smetištěm na velkém pozemku, stavby jsme zbořili, pozemek vyčistili, odbagrovalli svah, postavili dřevostavbu a od roku 2013 zde dobře bydlíme ve svém. Naše děti zde spokojeně chodí do školy Na Výsluní, mají skvělé pedagožky a věnují se sportu.  Kryštof je díky ŠK Houštka mistr šavle, Julie vyhrává s BDS street dancové soutěže a Prokop odtrhne hlavu od počítače díky skvělému basketu u Filipa Čeňka.
Dovolenou nejraději trávíme na toulkách po Evropě obytným vozem, který si každoročně půjčujeme, je to ideální kombinace svobody v mezích dobrého komfortu. Pobytem na 15m2 se krásně obrušují hrany v soužití s třemi puberťáky.  


V roce 2014 se moje podnikání v peletách dostalo na vyšší kvalitativní úroveň, s novými společníky z Valašska, kteří vlastní silnou komoditní společnost,  jsme postavili vlastní výrobu dřevěných pelet Waldera. Po dvou letech náročného začátku dosáhneme letos obratu 100 mil. Kč a uhradíme ztráty minulých let. Moje dvě kolegyně to skvěle řídí a dokud máme usměvavé řidiče, našich pár tisíc zákazníků nakoupí každý rok, co spálí, znovu. Vedle domácího trhu exportujeme polovinu výroby do Rakouska a Itálie, ale cílem je prodávat do 5 let 100% výroby doma.


Moje žena Zuzana se věnuje volnočasovému vzdělávání dětí, je plaveckým trenérem a pořádá úžasné artové letní tábory. Minulý rok nás zaujala nabídka pronájmu zámecké restaurace v Brandýse, její terasu považujeme za nejhezčí místo na Labi 30 km po i proti proudu a přišlo nám škoda, že je tak často neúspěšná. A tak bojujeme i nově v gastro podnikání, tedy spíš Zuzana, já nosím brikety do kamen, ale moc bych si přál, aby vedle dobrého jídla na zámku fungovala i skvělá kultura, letos se pouštíme do prvních koncertů a třeba oslav 100 let naší republiky a zasadíme u Labe velkou lípu.


Do místní politiky jsem se snažil nakouknout ještě než jsem zde dostavil dům, jsem podnikatel, přihlásil jsem do místní ODS. Ač si to málokdo pamatuje, byla to doba, kdy Topolánek měl 36%, byl proevropský a vládl se Zelenými. Postupem času jsem zjistil, že se s místním vedením ODS čím dál víc rozcházíme a stranu jsem opustil, v roce 2014 jsem byl rád za vítězství Dvojměstí. Proč to nestačí, píšeme jinde, chybí nám tu smělé vize.
Čím jsem starší, tím mi přijde důležitější tolerance, chcete-li liberálnost.
Vadí mi pohrdání životním prostředím, národovecký populismus a anti EU vlna.
Piráti se mi líbí jako moderní strana, co nemá pocit, že musí mluvit do každého lidského jednání a všímá si, že svět se mění a snaží se přemýšlet o nových tématech.

 Pusťte nás na ně!

- - -
